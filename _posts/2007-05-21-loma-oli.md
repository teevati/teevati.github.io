---
id: 20
title: 'Loma oli&#8230;'
date: 2007-05-21T23:18:24+00:00
author: grove
layout: post
guid: http://teevati.net/btw/?p=20
permalink: /2007/05/21/loma-oli/
categories:
  - tietokoneet
  - työ
  - urheilu
  - valokuvaus
tags:
  - loma
  - tietokoneet
  - urheilu
  - valokuvaus
---
Nyt on sitten viikon loma takana. Ohi. Slut. Niin nopeasti se meni kuin odotinkin, mutta virkisti kuitenkin jonkin verran. Ehkä hitusen vähemmän kuin toivoin, mutta se taas oli enemmän sen syytä, miten loman käytin kuin pituuden. Olisi pitänyt nukkua enemmän. :)

Konetta tuli viriteltyä, frisbeegolfia pelattua ja valokuvia räpsittyä. Mm. frisbeegolffauksesta kertyi reilu satsi kuvia &#8211; joukossa myös haapana (?) ja käpytikka melko läheltä kuvattuina. Jälkimmäinen varsinkin oli yllättävän rohkea eikä lähtenyt heti karkuun. Parempaan kuvakulmaan olisi kyllä molemmissa tapauksissa pitänyt vielä päästä, mutta kivoja kuvia näinkin.

Töitä tuli pikkuisen sivuttua lomamaanantainakin, kun laitoin hetkeksi työkännykän päälle aamulla. Heti tuli pari puhelua, joista seurasi yhden oleellisen (perjantaina unohtuneen) asian ratkaisu ja selvyys toiseen, hieman vähemmän pakottavaan vaikkakin akuuttiin asiaan. Lopun päivää annoin kännykän olla päällä (äänettömällä), mutta lisää puheluita ei enää tullut. Loppuviikon olin sitten pimennossa, kuten lomalla yleensä on tarkoitus.

Tänään, kun palasin töihin, matkalla ehti tulla jo yksi puhelu ja heti taloon ehdittyäni toinen. Kummatkin huomasin vasta jälkeenpäin, koska kännykkä oli päällä, mutta unohtunut äänettömälle. Molemmat hommat kerkesin kuitenkin hyvin hoitaa (toinen jatkuu itsekseen parhaillaankin ja valmistunee huomiseksi). Näiden lisäksi yksi puhelu oli tullut jo ennen kuin laitoin puhelimen päälle. Vastaajassa oli viesti, jossa mainittu pulma oli kuitenkin saatu onneksi ratkaistua pienellä miettimisellä ennen saapumistani. Jos ei olisi, koulutustilaisuus olisi hankaloitunut ikävästi, koska minä saavuin tarkistamaan tilanteen vasta sen kestettyä jo yli puoli tuntia. Näiden asioiden ratkettua lisää tehtäviä alkoi kertyä ihan kiitettävää tahtia. Huomiseksikin jäi sumaa purettavaksi enkä kaikesta taida ihan tällä viikollakaan selvitä. Onneksi kaikki ei ole niin kiireistä, että olisi koetettava kovasti delegoida tehtäviä. Priorisointi pitää kuitenkin koettaa hoitaa järkevästi ja pitää kaikki tehtävät työlistalla valmiiksi asti.

Tähän viestiin olisi taas oleellisesti kuulunut ainakin pari kuvaa, mutta myöhäisen ajankohdan huomioon ottaen, jätän tämänkin näin tylsästi pleiniksi. Aamulla on kuitenkin tarkoitus suunnata seitsemäksi treenaamaan. Siispä hyvää yötä.