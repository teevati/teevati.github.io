---
id: 12
title: Tulipahan syötyä
date: 2007-04-17T13:09:12+00:00
author: grove
layout: post
guid: http://teevati.net/btw/?p=12
permalink: /2007/04/17/tulipahan-syotya/
categories:
  - ruoka
  - terveys
  - työ
---
Olin eilen hieman laiska ruoanlaittaja enkä siksi tehnyt lisää lounasruokaa tälle päivälle, vaikka tiesin jäljellä olevan annoksen liian pieneksi. Treenin jäljiltä olikin sitten sen verran kova nälkä jo tuossa äsken, että mukanani ollut lounasannos jätti vielä nälän. Muiden lounastajien kanssa olikin jo tullut keskusteltua asiasta ja kebap oli noussut mieleeni. Lähdinkin siis vielä hakemaan pita-kebapin ja jälkkäriksi poimin paluumatkalla sitrus-mansikka -jäätelön Valion kioskista (2,20 euron melko kovasta hinnasta huolimatta).

Sekä laajennetusta lounaasta että jäätelöstä tuli vaihtelevia kommentteja. Mutta eipähän jäänyt enää nälkä ja jäätelökaudenkin avasin kyllä jo eilen (kahteen kertaan). Tai oikeastaan jäätelökausi ei minulla koskaan päätykään, koska mm. Itäkeskuksen sisätiloissa olevasta kioskista tulee talvellakin ostettua pehmistä ja tietysti tuutteja yms. syön paukkupakkasillakin. Mutta on toki aurinkoisessa kevät-, kesä- tai syyssäässä syöty jäätelö ihan oman makuisensa. Ei sitä muuten kannattaisi nykyhinnoilla ostaakaan (kaupasta saa yli litran samaan hintaan).

Huomenna olenkin sitten koko päivän [Hanasaaressa](http://www.hanaholmen.fi/ "Hanasaari - Hanaholmen") huolehtimassa Alkoholiasioiden informaatiotilaisuuden tekniikasta, joten lounaasta ei tarvitse itse huolehtia. Hanasaaren kulttuurikeskuksessa on kuulemma oma keittiö ja ruoka sen myötä aivan toista kuin keskuskeittiövetoisissa lounasruokaloissa. Hyvä niin.