---
id: 1553
title: Yliopistolla
date: 2010-04-28T12:44:24+00:00
author: grove
layout: post
guid: http://teevati.net/btw/?p=1553
permalink: /2010/04/28/yliopistolla/
categories:
  - elämä
  - harrastukset
  - ruoka
  - sekalaista
  - terveys
  - urheilu
tags:
  - Helsingin yliopisto
  - juoksu
  - kirjoittelu
  - tietokoneet
  - tofu
  - Viikki
---
Tänään olin ensimmäistä kertaa Helsingin yliopiston luennolla. Koska tämä loppuviikko on lomaa, ehdin hyvin mennä vaimoni seuraksi Viikkiin Elintarvikekemian luennolle, joka oli ainoa luentoa hänellä tänään (klo 8-10). Oli mukavaa ja mielenkiintoista istuskella siellä hänen kanssa kuuntelemassa juttuja antosyaaneista, karotenoideista, lisäaineista, väreistä ynnä muusta. Kirjoittelin jonkin verran muistiinpanojakin mielenkiintoisista kohdista. Olisi oikeastaan pitänyt naputella tänne tekstiä jo sieltä käsin, koska yliopiston WLANin kautta se olisi oikein hyvin onnistunut. Kävi kyllä mielessä, mutten viitsinyt kesken kaiken kaivaa läppäriä esille.

Paluumatkalla hoidimme sitten kauppa-asiat loppuviikoksi, joten pari jäljellä olevaa lomapäivää voin ottaa lunkisti. Tänään toivottavasti saamme mentyä iltasella lenkille ja pääsemme siten pitkästä aikaa taas urheilun makuun. Yli viisi kuukautta urheilemattomuutta sairastelun vuoksi alkaa käydä pahasti kunnon päälle. Helsinki City Run jää väliin, vaikka olemmekin sinne ilmoittautuneet ja lähtönumerotkin jo tulivat. Nollatreenillä ei tällaisen liikkumistauon jälkeen kannata lähteä rehkimään. Taukoa edeltävällä kunnollani olisin varmaan voinut treenittä puolimaratonilla pärjätäkin.

Ruoaksi valmistanemme tortilloja, joiden täytteeksi ei tällä kertaa tule jauhelihaa, vaan tofurouheesta tehtyä kastiketta. Sen on tarkoitus muistuttaa jauhelihaa ja kenties se niin tekeekin. Eiköhän se joka tapauksessa ole ihan hyvää. Tähänastiset kokeilut ovat ainakin olleet. Viherpirtelöstä on tullut vakiaamiainen sekä töihin mukaan otettava välipala. Idut ja vehnänoras ovat myös osa päivittäistä ruokavaliota. Siihen seuraksi sitten raakaravintoon ja yleensä kasviksiin sekä luomuun painottuvaa ravintoa, joka kuitenkin sisältää kalan lisäksi myös (luomu)lihaa maun mukaan. Jos &#8220;tofujauheliha&#8221; on tarpeeksi hyvää, voi hyvin olla, että oikea jauheliha kyllä jää jatkossa vähemmälle. Taitaa näkyä ruokavaliossani aika selvästi, että olen naimisissa ravitsemustieteiden opiskelijan (näillä näkymin tulevan elintarvikekemistin) kanssa. Hyvähän se toki vain on. En ennenkään syönyt epäterveellisesti, mutta nyt linja on pitkälti vielä terveellisempi. Kunhan urheilu taas pääsee käyntiin, ei terveys ole ainakaan ruokavalion vuoksi vaarassa.

Nyt pitänee katsoa, jos vaikka alkaisimme laittaa sitä tofutortillaruokaa. Hyvää päivänjatkoa kaikille.